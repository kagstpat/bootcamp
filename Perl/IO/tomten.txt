Tomten som vi känner honom idag är mycket olik den tomte som folk förr trodde på. Den rödklädda, mysande tomten som delar ut julklappar tros härstamma från S:t Nikolaus, en biskop från Asien som utförde många underverk. När den nuvarande tomten dök upp fick han mycket stöd från köpmän och folk som ville tjäna pengar.
 Den gamla tomten levde på lantgårdar och var inte alls lika snäll som den nuvarande. Han var ofta en vresig liten figur. Han kunde se ut som ett barn i 7-8-årsåldern, fast med skägg och fårat ansikte. Den lilla tomten var dock inte så klen som hans utseende ville inbilla folk. Han var mycket starkare än vanliga människor, vilket många stackars människor fått erfara när de retat upp honom. Ett exempel på hur stark tomten var finns i en sägen om när det blåst mycket på natten, och när bonden på gården nästa dag gick ut i stallet såg han hur tomten med hjälp av en planka höll upp hela stalltaket. Hade han inte gjort det skulle alla djuren i stallet ha krossats av det tunga taket.
 I gamla tider var tomten bannlyst av kyrkan, som ansåg att man genom att tro på och hedra tomten bröt mot det första budordet, “Du skall inga andra gudar hava jämte mig”. Tomten kallades också tompta gudh. Många framstående kyrkliga personer har varnat folk för att tro på tomten, däribland den heliga Birgitta.
 Man skulle behandla sin tomte väl, annars kunde han ställa till med alla möjliga olyckor. En man som ville busa med tomten när han skulle ställa ut gröten till tomten lade den obligatoriska smörklicken i botten av tallriken. När så tomten kom och skulle äta sin gröt och inte hittade smöret blev han väldigt upprörd och gick ut i stallet och slog ihjäl en ko. Sen gick han tillbaka och åt upp gröten. När han hittade smöret på botten av tallriken fick han samvetskval och bar bort den döda kon. Han gick sedan långt för att hitta en lika bra ko, och tog kon han hittade tillbaka till gården.
 En annan sägen berättar om hur en man såg tomten komma gående med en liten mängd säd till förrådet. Mannen skrattade åt hur lite tomten kom med, men då blev tomten arg och flyttade i fortsättningen säd från förrådet, och folket på gården fick det mycket svårt. Tomten kunde nämligen trolla så att en mycket stor mängd säd såg ut som väldigt lite.
 Man skulle alltså behandla tomten väl, men om man var för snäll kunde det också straffa sig. Om man t.ex. gav tomten nya kläder så kunde han bli för mallig för att hjälpa till, eller så kunde han se det som en förolämpning, eftersom han alltid var väldigt noga med hur han klädde sig.